Viltu vita hvernig ég næ árangri?

Ég hef fengið margar spurningar út í árangurinn minn undanfarið sem hljóma oftar en ekki svona: „Hvernig nenniru alltaf að klára skrefin þín? Hvernig nenniru að preppa alltaf mat fyrirfram? Er ekki leiðinlegt að vera alltaf að neita sér um eitthvað? Vá, ég gæti aldrei gert þetta…“

Sannleikurinn er sá að þetta snýst ekki endilega um hvað ég nenni eða hvort ég sé gíraður í þetta. Nennan og hvatningin er eitthvað sem kemur og fer. Það sem heldur mér gangandi er sjálfsagi og þær venjur sem ég hef byggt upp yfir lengri tíma.

Ég hef sett mér markmið, þau snúa ekki eingöngu að mér heldur líka fjölskyldunni minni. Ég vil vera fyrirmynd fyrir börnin mín, hafa heilsu og orku til að leika við þau, sinna þeim og vera til staðar. Ég vil líka líða vel í eigin líkama og vita að ég er að gera það sem ég get til að halda mér hraustum. Þessi litli gaur á myndinni er oft á tíðum mín mesta hvatning.

Í gegnum tíðina hef ég lært hvað það er sem lætur mér líða vel og hvernig ég næ markmiðunum mínum. Ég hef alltaf þurft að vinna vinnuna og leggja inn fyrir árangrinum.

Þetta er ekki eitthvað sem gerist á einni nóttu.

Þetta snýst um sjálfsaga.

Ég nenni ekkert alltaf út að labba á kvöldin rétt fyrir svefn til að klára skrefin mín, ég nenni ekki heldur að vakna fyrr til að ná rækt fyrir vinnu ef dagurinn er þétt bókaður og ég er heldur ekkert alltaf motiveraður til að fara í ræktina eða út að hlaupa.

Ég geri þetta samt.

Af hverju? Vegna þess að ég veit að andlega og líkamlega heilsan mín skiptir mig máli og þetta er þess virði.

Svo það sé sagt samt, þá er ég ekki alltaf 100% og ég er ekki alltaf að neita mér um eitthvað. Ég borða bara venjulegan mat alla daga og helling af mat.

Næst þegar þú hugsar „ég get ekki“ skaltu spyrja sjálfan þig: Geturðu ekki? Eða viltu bara ekki? Oft er það bara hugurinn sem reynir að fá þig til að velja auðveldari leiðina.

Sjálfsagi og samkvæmni eru lykillinn. Þú nærð ekki árangri með því að gera hlutina bara þegar þú finnur motivation, heldur með því að framkvæma alltaf, líka þegar þú nennir því ekki.

Þú getur orðið sterkari en sterkasta afsökunin þín.

